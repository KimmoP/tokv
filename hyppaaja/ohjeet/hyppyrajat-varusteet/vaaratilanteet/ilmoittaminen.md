Vaaratilanteesta ilmoittaminen
===

Jos laskuvarjohypyn yhteydessä sattuu sellainen vaaratilanne, jossa hyppääjän tai ilmaliikenteen turvallisuus on
ollut uhattuna, on tapahtuneesta viipymättä tehtävä kirjallinen selonteko SIL:lle (suositaan sähköistä lomaketta).

Tapauksia, joista ilmoitus on aina tehtävä, ovat mm. seuraavat:

* kaikki hypyt, joissa on käytetty varavarjoa,
* kaikki tapaukset, joissa on sattunut lääkäri- tai sairaalahoitoon johtaneita loukkaantumisia,
* kaikki tapaukset, joissa varjon toiminta on ollut epänormaali (vajaatoiminta),
* tapaukset, jotka muuten ovat turvallisuutta vaarantavia tai joista olisi voinut kehittyä vaaratilanne.

Ilmoitus on laadittava välittömästi tapahtuman jälkeen ja toimitettava ensi tilassa SIL:lle, kuitenkin viimeistään
72 tunnin kuluessa tapauksesta. Tämä ilmoitus ei kuitenkaan vapauta tekemästä ilmoitusta onnettomuustilanteessa
ilmailumääräyksen GEN M1-4 mukaisesti.

Ilmoitus tehdään sähköisesti osoitteessa [http://vtr.laskuvarjotoimikunta.fi](http://vtr.laskuvarjotoimikunta.fi).

Oppilaskoulutushypyillä sattuneista vaaratilanteista tekee ilmoituksen vastaava kouluttaja tai kyseisen koulutusorganisaation koulutuspäällikkö. Muilla hypyillä sattuneista vaaratilanteista tekee ilmoituksen ensisijaisesti asianomainen hyppääjä itse. Sen voi tehdä myös organisaation turvallisuuspäällikkö. Tarpeen vaatiessa ilmoituksen voivat tehdä myös muut kuin edellä mainitut henkilöt. Ilmoituksesta toimitetaan kopio organisaation turvallisuuspäällikölle.

Ilmoituksen tarkoituksena on saattaa SIL:n ja alan harrastajien tietoon turvallisuutta vaarantaneet tapaukset. Tietojen saanti turvallisuutta vaarantaneista tapauksista auttaa osaltaan parannusten aikaansaamista varusteissa, menetelmissä ja koulutuksessa.

Toiminnasta onnettomuustilanteessa on määrätty ilmailumääräyksessä GEN M1-4 ja SIL:n ohjeessa Toiminta vakavassa onnettomuustilanteessa.