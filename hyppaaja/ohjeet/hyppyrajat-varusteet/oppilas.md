Oppilashyppääjän varusteet
===

Tandemhyppymestari vastaa, että tandemoppilaalla on tandemvalmistajan vaatimusten mukainen varustus. Muilta
oppilashyppääjiltä edellytetään hyppytoiminnassa vähintään seuraavia varusteita:

* Laskuvarjokokonaisuus, jossa pää- ja varavarjo ovat samoissa valjaissa. Pää- ja varavarjon on oltava valmistajan
koulutuskäyttöön suosittelemaa mallia alkeis- ja peruskoulutuksessa. Jatkokoulutuksessa käytettävän kaluston
tulee olla koulutuspäällikön hyväksymää mallia. Mikäli pakkolaukaisuoppilas kiipeää tai liikkuu uloshypyssä
lentokoneen ulkopuolella, on pakkolaukaisurepussa käytettävä 12–20 kg:n vedon kestävää varmistusjärjestelmää
(varmistussidosta).
* Kova suojakypärä, jossa hihna kulkee kypärän reunan päältä, nousun, lähestymisen tai laskun aikana 300 metrin
lentokorkeuden alapuolella sekä hypyn aikana.
* Kirkkaat, värittömät suojalasit. Hyppymestarin hyväksynnällä oppilas voi käyttää jatkokoulutuksessa integraalikypärää,
jossa on kirkas, väritön visiiri.
* Yksiosainen kokohaalari. Haalarin alla vaatetuksen on oltava säähän nähden asianmukaista.
* Sormikkaat.
* Metallirunkoinen koukkupuukko kiinnitettynä siten, että se on hypyn aikana helposti käytettävissä.
* Visuaalinen analoginen korkeusmittari, joka on luettavissa hypyn aikana. Käsikorkeusmittarin käyttöä suositellaan
ensimmäisestä hypystä lähtien. Jatkokoulutushypyillä voi käyttää edellisen lisäksi äänikorkeusmittaria.
* Hyppykäyttöön soveltuvat jalkineet.
* Hyppykäyttöön hyväksytty varavarjon automaattilaukaisin. Alkeis- ja peruskoulutuksessa on käytettävä koulutuskäyttöön
hyväksyttyä mallia.
* Varavarjon pakkolaukaisuhihna.
* Pelastusliivit koulutuspäällikön harkinnan mukaan, jos hyppypaikalla on ilmeinen hukkumisvaara.