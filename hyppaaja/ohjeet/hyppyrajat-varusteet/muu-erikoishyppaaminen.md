Muu erikoishyppääminen
====

Käytettäessä hypyn aikana sellaisia varusteita, jotka saattavat oleellisesti vaikuttaa hyppääjän suoritukseen vapaapudotuksessa ja varjon varassa (esim. skysurf-lauta, tuubi, savut), hyppääjältä edellytetään D-lisenssiä. Mikäli
käytettävä varuste on irrotettavissa hypyn aikana, on käytettävässä varusteessa, ellei asiaa ole ohjeistettu muuten
SIL:n antamalla ohjeella, oltava sellainen vapaata putoamista hidastava järjestelmä, ettei varuste pudotessaan
aiheuta vaaraa ulkopuolisille. Kamerakypärä ei tarvitse vapaata pudotusta hidastavaa järjestelmää.

Hypyt yli 4000 metristä
---

Yli 4000 metrin korkeudessa lennettäessä edellytetään, että paineistamattomassa ilma-aluksessa hyppääjien käytössä
on happilaitteet. Yli 6000 metrin korkeudessa jokaisen hyppääjän on käytettävä happilaitteita paineistamattomassa
lentokoneessa sekä hypyn aikana. Tällöin hyppääjältä edellytetään myös hyppykäyttöön hyväksyttyä varavarjon
automaattilaukaisinta.

Vesihypyt
---
Vesihyppyjä suoritettaessa hyppääjältä ja olosuhteilta edellytetään seuraavaa sen lisäksi, mitä laskuvarjohyppytoiminnalta
muuten edellytetään:

* hyppääjällä on vähintään B-lisenssi
* hyppääjällä on tarkoituksenmukainen kelluntaväline
* maalialueella on pelastustarkoitukseen soveltuva vesikulkuneuvo ja avustaja kutakin varjon varassa olevaa hyppääjää
kohti.

Näytöshypyt
---

Näytöksessä laskuvarjohyppyjä suorittavalta hyppääjältä edellytetään C-lisenssiä.

Yöhypyt
---

Yöhyppyjä suoritettaessa hyppääjältä ja olosuhteilta edellytetään seuraavaa sen lisäksi, mitä laskuvarjohyppytoiminnalta
muuten edellytetään:

* hyppääjällä on vähintään C-lisenssi
* hyppääjällä on valaistu tai itsevalaiseva korkeusmittari
* hyppääjä on varustettu kiinteällä, ympäristöön näkyvällä valolaitteella
* hyppääjällä on suunnattava valolaite laskuvarjon tarkastamiseksi
* maalialue on valaistu.