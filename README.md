Johdanto
=======

Laskuvarjohyppääjien toiminnalliset ohjeet ja kelpoisuusvaatimukset sääntelevät laskuvarjohyppäämistä ja ohjaavat hyppytoimintaa. Niiden tarkoituksena on antaa suuntaviivoja ja suosituksia niin laskuvarjohyppääjille kuin laskuvarjohyppyorganisaatioille.

Ohjeet on jaettu kolmeen osaan:

* Hyppääjää koskevat ohjeet
* Oppilas-, lisenssi- ja kouluttajavaatimukset sekä oikeudet
* Organisaation vaatimukset.

Ohjeita päivitetään tarvittaessa joka toinen vuosi. Päivityksestä vastaa Suomen Ilmailuliitto ry:n Laskuvarjotoimikunta.
Mikäli tässä ohjeessa mainitusta säännöksestä, lisenssistä tai kouluttajan kelpoisuudesta syntyy epäselvyyttä, asia voidaan siirtää SIL:n käsiteltäväksi ja ratkaistavaksi.

Määritelmät
=======

**Laskuvarjohyppyorganisaatiolla** tai **organisaatiolla** tarkoitetaan kerhoa tai muuta tahoa, joka järjestää laskuvarjohyppyjä. **Koulutusorganisaatiolla** tarkoitetaan laskuvarjohyppyorganisaatiota, joka on tehnyt Suomen Ilmailuliitto ry:lle (SIL) koulutusilmoituksen.

Laskuvarjohyppääjät luokitellaan oppilaan, tandemoppilaan sekä **A-, B-, C- ja D-lisenssin** eli itsenäisen hyppääjän kelpoisuuksiin. Jos itsenäisellä hyppääjällä ei ole voimassa olevaa SIL:n lisenssiä, voidaan tämä rinnastaa lisenssihyppääjään
vastaavan hyppykokemuksen ja osaamisen perusteella.

Jos näissä ohjeissa ei tarkemmin määritellä, **oppilaalla** tarkoitetaan sekä itsenäisen hyppääjän kelpoisuuteen tähtäävässä koulutuksessa olevaa oppilasta että tandemoppilasta. Itsenäisen hyppääjän kelpoisuuteen tähtäävässä koulutuksessa
olevat oppilaat luokitellaan vielä **alkeiskoulutuksessa**, **peruskoulutuksessa** ja **jatkokoulutuksessa** oleviin oppilaisiin.

Laskuvarjohyppykouluttajat luokitellaan vapaapudotuskouluttajan ja hyppymestarin kelpoisuusluokkiin. **Vapaapudotuskouluttajalla** tarkoitetaan SIL:n hyväksymän Vapaapudotuskouluttajakurssin hyväksytysti suorittanutta henkilöä. **Hyppymestarilla** tarkoitetaan pakkolaukaisuhyppymestaria, novahyppymestaria ja tandemhyppymestaria. **Eksaminaattorilla** tarkoitetaan vapaapudotuskouluttaja- tai hyppymestarikurssin vastaavaa kouluttajaa, jolla on oikeus antaa koulutustodistus kurssin hyväksytysti suorittaneille.