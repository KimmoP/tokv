Näytöshyppypäällikön on oltava hyvin perehtynyt kokoontumislain (530/1999) säännöksiin. Kun laskuvarjohyppynäytöksen järjestäjänä on laskuvarjohyppyorganisaatio, valvoo näytöshyppypäällikkö, että edellä mainitun lain ehtoja noudatetaan. 

Mikäli tilaisuuden järjestäjä on muu kuin laskuvarjohyppyorganisaatio
(esim. ulkopuolisen tilaama näytöshyppy), näytöshyppypäällikön on syytä varmistaa, että järjestäjä on tietoinen laskuvarjohyppynäytöksen huvitilaisuuden järjestäjälle asettamista erityisehdoista (esim. vakuutukset ja luvat).

Näytöshyppyjen suorittamiseen vaaditaan maalialueen omistajan tai haltijan lupa.
Näytöshypyistä on tehtävä kokoontumislain (14 §) mukainen kirjallinen ilmoitus järjestämispaikan poliisille vähintään viittä vuorokautta ennen näytöshyppytilaisuuden alkamista.

Ilmoitusta ei tarvitse kuitenkaan tehdä sellaisesta yleisötilaisuudesta, joka osanottajien vähäisen määrän, tilaisuuden luonteen tai järjestämispaikan vuoksi ei edellytä toimenpiteitä järjestyksen ja turvallisuuden ylläpitämiseksi tai sivullisille ja ympäristölle aiheutuvan haitan estämiseksi taikka erityisiä liikennejärjestelyjä.

Näytöksen järjestäjän on otettava vakuutus kolmannelle osapuolelle (katsojat, toimihenkilöt, ulkopuoliset) mahdollisesti aiheutuvien vahinkojen varalle.
