Suurin sallittu maatuulen nopeus näytöshyppyjen aikana on 8 m/s, kun maalialue on halkaisijaltaan pienempi kuin 50 m.

Laskeutumisalueen on oltava vapaa yleisöstä ja hyppääjille vaarallisista esteistä vähintään halkaisijaltaan 25 metrin suuruisella alueella. Yleisön pysyminen poissa maalialueelta on varmistettava esim. aitauksen tai järjestysmiesten avulla.

Maalialueen on sijaittava siten, että hyppääjä voi suorittaa loppulähestymisen vastatuuleen vähintään 45 asteen kulmassa maan pintaan nähden ja vähintään 10 metriä korkeimman reunaesteen yläpuolelta.

Maalialue on merkittävä esimerkiksi maalivaatteilla tai vastaavilla selvästi erottuvilla merkeillä. Näitä merkkejä voi käyttää myös merkinantoihin hyppääjille (esim. maatuulen suunta).

Maalialueen välittömässä läheisyydessä on oltava maatuulen suuntaa osoittava laite, kuten tuulipussi, liput, korkean kepin päähän asetettu viiri, maalivaatteista muodostettu tuulen suunnan osoitin, merkkisavu jne.

Maalialueen läheisyydessä on oltava olosuhteisiin nähden riittävät ensiapuvälineet ja sairaankuljetukseen soveltuva ajoneuvo.

Maalialueen läheisyydessä on oltava turvalliseen maahantuloon soveltuva vara-alue, jota voidaan käyttää esimerkiksi mahdollisissa laskuvarjon vajaatoimintatilanteissa (ohjausvaikeudet, varavarjo, jne.). Mikäli varsinainen maalialue on näytöshyppypäällikön arvion mukaan riittävän laaja, ei tällaista vara-aluetta tarvita.

Mikäli hyppyalueen läheisyydessä on korkeita reunaesteitä (talot yms.), on ennen hypyn suoritusta selvitettävä näiden vaikutus hyppyturvallisuuteen vallitsevissa tuuliolosuhteissa. Näytöshyppyä ei saa suorittaa, mikäli hyppääjä joutuisi suorittamaan loppulähestymisensä voimakkaasti turbulenttisissa olosuhteissa.

Näytöshyppyjen aikana on mahdollisuuksien mukaan oltava radioyhteys lentokoneen ja maalialueella olevien avustajien välillä.
