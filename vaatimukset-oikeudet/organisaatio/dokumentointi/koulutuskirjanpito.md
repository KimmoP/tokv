## Koulutuskirjanpito

Alkeiskurssin aikana koulutuksesta vastaavan hyppymestarin on pidettävä oppilaista koulutuspäiväkirjaa tai vastaavaa.

Siihen tulee merkitä pidetyt oppitunnit, harjoitukset sekä eri oppiaineiden ja harjoitusten hyväksytty koesuoritus ja kokeen vastaanottaneen hyppymestarin varmennus.

Tandemoppilaan kelpoisuuden koulutuskirjanpitoon voi varmentaa koulutuspäällikön tai apulaiskoulutuspäällikön lisäksi myös tandemhyppymestari.

Kouluttajan on nimikirjoituksellaan varmennettava valvonnassaan tehdyt koulutushypyt oppilaan hyppypäiväkirjaan (pl. tandemoppilas).

Perus- ja jatkokoulutuksen koulutuskortissa tulee näkyä suoritettujen kokeiden päivämäärät sekä koulutusohjelmaan kuuluvat hyppysuoritukset ja taidonnäytteet.

Kouluttaja antaa kelpoisuusvaatimusten täyttymisestä kirjallisen koulutustodistuksen koulutusorganisaation hyväksymälle lomakkeelle, joka voi olla hyppypäiväkirja.

Koulutusorganisaation on taltioitava seuraava koulutukseen liittyvä aineisto:

* koulutuskirjanpito
* kirjalliset kokeet vastauksineen, merkintä hyväksytystä käytännön kokeesta
* mahdolliset terveydentilavakuutukset ja merkinnät tarkastetuista lääkärintodistuksista
* holhoojan suostumukset.

Tämä aineisto on taltioitava ja säilytettävä vähintään kahden vuoden ajan. Aineisto on pyydettäessä esitettävä SIL:n määräämälle tarkastajalle.