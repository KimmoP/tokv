Kouluttavan organisaation muodostavat koulutuksesta vastaava henkilö eli koulutuspäällikkö, kalustopäällikkö ja turvallisuuspäällikkö sekä kouluttajat. Sama henkilö voi toimia useammassa tehtävässä. Koulutusorganisaation jäsenten on annettava kirjalliset suostumukset tehtäviinsä.

## Koulutuspäällikkö ja apulaiskoulutuspäällikkö

Koulutuksesta kokonaisuudessaan vastaavaa henkilöä kutsutaan koulutuspäälliköksi. Koulutuspäällikkö johtaa koko oppilaskoulutustoimintaa. Hänen tehtävänään on huolehtia ja vastata siitä, että koulutustoiminnassa noudatetaan ilmailumääräyksiä ja voimassa olevia SIL:n ohjeita. Hän vastaa myös siitä, että koulutus tapahtuu hyväksytyn koulutusohjelman ja opetusmateriaalin mukaisesti.

Mahdollinen apulaiskoulutuspäällikkö toimii koulutuspäällikön apuna ja tarvittaessa tämän sijaisena. Koulutuspäällikkö määrittelee apulaiskoulutuspäällikön valtuudet koulutusorganisaatiokohtaisesti. Koulutuspäällikön on valvottava oppilaskoulutuksen edistymistä ja koulutustoimintaa, ja hänen tulee välittömästi puuttua havaitsemiinsa
epäkohtiin ja määräysrikkomuksiin.

Koulutuspäällikkö hyväksyy kouluttajat ja valvoo heidän toimintaansa sekä hyväksyy apukouluttajat, koulutuskaluston ja -paikat. Koulutuspäällikön on pidettävä ajan tasalla olevaa luetteloa edellä mainituista. Luetteloon on merkittävä hyväksymispäivämäärät ja kouluttajien suostumukset tehtäviinsä. Koulutuspäällikkö varmentaa luettelon ja siihen tehdyt muutokset nimikirjoituksellaan.

Koulutuspäälliköltä ja apulaiskoulutuspäälliköltä edellytetään voimassa olevaa hyppymestarikelpoisuutta sekä oikeutta toimia itsenäisenä hyppääjänä, ja heidän tulee olla hyvin perehtyneitä kyseisen koulutusorganisaation toimintaan.


## Kalustopäällikkö

Kalustopäällikön tulee valvoa ja huolehtia, että oppilaskoulutuksessa käytettävien laskuvarjojen sekä muun hyppykaluston pakkaus-, huolto- ja korjaustoiminnassa noudatetaan ilmailumääräyksiä ja SIL:n ohjeita. Hänen tulee huolehtia ja valvoa, että kaikilla tähän tehtävään osallistuvilla on riittävä koulutus, kelpoisuus ja kokemus.

Kalustopäällikön on oltava hyvin perehtynyt käytettävän oppilashyppykaluston pakkaus-, tarkastus- ja huoltotoimintaan, ja häneltä edellytetään joko voimassa olevaa hyppymestarikelpoisuutta tai SIL:n kalustokelpoisuutta.

## Turvallisuuspäällikkö

Turvallisuuspäällikkö valvoo organisaatiossa hyppyturvallisuutta. Hän valvoo, että itsenäisten hyppääjien hyppytoiminnassa noudatetaan ilmailumääräyksiä ja voimassa olevia SIL:n ohjeita. Turvallisuuspäällikkö valvoo, että laskuvarjohyppytoiminnassa sattuneet vaaratilanteet ilmoitetaan viipymättä SIL:lle. 

Turvallisuuspäällikkö vastaa siitä, että hyppytoimintaan ja hyppyturvallisuuteen liittyvät määräykset, ohjeet ja tiedotteet ovat kaikkien hyppääjien saatavilla. Turvallisuuspäällikkö toimii yhteistyössä muun organisaation kanssa hyppyturvallisuuteen liittyvissä asioissa. Turvallisuuspäälliköltä edellytetään vähintään voimassa olevaa C-lisenssiä.

## Kouluttajat

Laskuvarjohyppykouluttaja vastaa koulutuspäällikön ohjeiden mukaisesti siitä, että hänen johdollaan ja valvonnassaan annettava kyseisen koulutusmuodon koulutus on järjestetty turvallisesti, että koulutukseen osallistuvat noudattavat annettuja määräyksiä ja ohjeita ja että annettavaan koulutukseen osallistuvilla on kaikilla tehtäväänsä riittävä koulutus ja kelpoisuus.

Kouluttajan on ennen hänen johdollaan ja valvonnassaan tapahtuvan oppilashyppytoiminnan aloittamista varmistettava, että säätila on oppilaan tiedoille ja taidoille sopiva kyseisen hyppypaikan erityisvaatimukset huomioon ottaen.

## Apukouluttajat

Apukouluttajana (maa, radio) voi toimia henkilö, jolla on B-lisenssi, 100 itseaukaisuhyppyä ja koulutuspäällikön hyväksyntä.

## Opetustilat ja -välineet

Kouluttavalla organisaatiolla on oltava käytettävissään koulutustoimintaa varten tarkoituksenmukaiset ja riittävät opetustilat sekä -välineet. Opetusvälineistön avulla pitää voida havainnollistaa riittävän tehokkaasti ja tarkoituksenmukaisesti
koulutusohjelman edellyttämä tavoite. Koulutettavien saatavilla, joko opetustiloissa tai henkilökohtaisesti, tulee olla koko koulutusajan seuraavat hyppytoimintaa koskevat, voimassa olevat asiakirjat:
* ilmailulaki
* yleistä laskuvarjotoimintaa koskevat ilmailuviranomaisen ilmailumääräykset ja tiedotukset
* SIL:n ohje Laskuvarjohyppääjien toiminnalliset ohjeet ja kelpoisuusvaatimukset
* SIL:n koulutusohjelmat
* SIL:n laatimat Turvallisuusmääräykset ja -tiedotteet

Lisäksi koulutettaville on jaettava riittävä määrä kirjallista aineistoa itseopiskelua ja opetuksen kertaamista varten.
