
## Laskuvarjohyppääjän A-lisenssi

Laskuvarjohyppääjän A-lisenssin vaatimusten täyttymisen toteaa kyseisen koulutusorganisaation koulutuspäällikkö tai hyppymestari. Näiden tästä antama koulutustodistus oikeuttaa itsenäiseen hyppytoimintaan.


### Koulutustodistus

Koulutustodistuksesta tulee käydä ilmi seuraavat asiat:

* kouluttajan nimi
* koulutettavan nimi ja syntymäaika
* koulutuksen sisältö
* koulutuksen aloitus- ja päättymispäivämäärät
* kouluttajan allekirjoitus ja päivämäärä

ja sellaisena voi toimia esimerkiksi hyppypäiväkirja. Laskuvarjohyppääjän A-lisenssin myöntää SIL, kun henkilöllä on esittää koulutustodistus. Lisenssi on voimassa, kun henkilöllä on esittää SIL:n myöntämä todistus. Ennen kuin laskuvarjohyppääjä voi itsenäisesti suorittaa laskuvarjohyppyjä, on hänen täytettävä seuraavassa mainitut
vaatimukset.


### Ikä-, tieto-, taito- ja kokemusvaatimukset

Henkilöltä edellytetään 15 vuoden ikää. Henkilöltä edellytetään SIL:n koulutusohjeessa määriteltyjä tietoja ja taitoja, jotka tulee osoittaa määritellyillä kokeilla, sekä hänen tulee olla suorittanut koulutusohjeessa määrätyt hypyt hyväksytysti. 

Kokemusvaatimuksena on vähintään 25 hyväksyttyä, koulutusohjelman mukaista itseaukaisuhyppyä.


### Voimassaolo ja uusinta

SIL:n myöntämä A-lisenssi on voimassa myöntämispäivämäärästä seuraavan kalenterivuoden maaliskuun loppuun asti. Ennen 1.1.2013 myönnetyt lisenssit eivät ole enää voimassa.

Lisenssiä ensimmäistä kertaa haettaessa tai uusittaessa edellytetään, että hyppääjä on viimeisen 12 kuukauden aikana hypännyt vähintään 10 itseaukaisuhyppyä. Puuttuvat hypyt on suoritettava hyppymestarin valvonnassa. Aiemmin myönnettyä A-lisenssiä uusittaessa
hyppääjä varmentaa omalla allekirjoituksellaan, että lisenssiin vaadittavat kokemus- ja terveydentilavaatimukset täyttyvät.


### Oikeudet

A-lisenssin haltija on oikeutettu suorittamaan itsenäisesti laskuvarjohyppyjä ja pakkaamaan sen tyyppisiä laskuvarjoja, joihin hän on saanut koulutuksen. Hän on lisäksi oikeutettu valvomaan ja tarkastamaan oppilaan päävarjon pakkauksen.