
## Lääketieteelliset vaatimukset

A-, B-, C- ja D-lisenssihyppääjän on ensimmäistä lisenssiä hakiessaan osoitettava koulutusorganisaatiolle terveydentilavakuutuksella tai, mikäli koulutusorganisaatio tai hyppääjän ikä sitä vaatii, lääkärintodistuksella, että hän täyttää laskuvarjohyppytoimintaan riittävät terveydelliset vaatimukset.

Hyppääjän on osoitettava terveydentilansa koulutusorganisaatiolle terveydentilavakuutuksella. Terveydentilavakuutus on uusittava, mikäli hyppääjän terveydentilassa tapahtuu olennainen muutos tai viiden vuoden välein hyppääjän täytettyä 50 vuotta. 

60 vuotta täyttäneeltä hyppääjältä vaaditaan terveydentilavakuutuksen yhteydessä lääkärintodistus viiden vuoden välein. Lääkärintarkastuksessa hyppääjän tulee esittää tarkastavalle lääkärille tämän ohjeen kohdat Laskuvarjohyppääjän terveydentilavaatimukset, Laskuvarjohyppääjiä koskevat lääketieteelliset vaatimukset
sekä Ohjeet tutkivalle lääkärille.

Koulutusorganisaatio tarkastaa lääkärintodistuksen ja tekee tarkastuksesta merkinnän terveydentilavakuutuslomakkeeseen.

Lisäksi mahdollisesti tarvittavat rajoitukset (esim. silmälasit, pakollinen varavarjon automaattilaukaisin) merkitään hyppypäiväkirjaan. Koulutusorganisaatio voi tarpeen vaatiessa vaatia milloin tahansa hyppääjältä lääkärintodistuksen osoituksena tämän terveydentilasta.