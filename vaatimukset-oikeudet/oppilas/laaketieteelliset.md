
## Lääketieteelliset vaatimukset

Oppilaaksi voidaan kelpuuttaa koulutusorganisaation koulutuspäällikön tai hyppymestarin hyväksymä henkilö, joka on osoittanut koulutusorganisaatiolle terveydentilavakuutuksella tai, mikäli koulutusorganisaatio sitä vaatii, lääkärintodistuksella, että hän täyttää laskuvarjohyppytoimintaan riittävät terveydelliset vaatimukset. 60 vuotta täyttäneeltä henkilöltä vaaditaan terveydentilavakuutuksen yhteydessä lääkärintodistus.

Lääkärintarkastuksessa hyppääjän tulee esittää tarkastavalle lääkärille tämän ohjeen kohdat Laskuvarjohyppääjän terveydentilavaatimukset, Laskuvarjohyppääjiä koskevat lääketieteelliset vaatimukset sekä Ohjeet tutkivalle lääkärille. Tandemoppilaat esittävät kohdat Tandemhyppyoppilaan terveydentilavaatimukset, Tandemhyppyoppilaita koskevat lääketieteelliset vaatimukset ja Ohjeet tutkivalle lääkärille tandemhyppyoppilaita varten.

Koulutusorganisaatio tarkastaa lääkärintodistuksen ja tekee tarkastuksesta merkinnän terveydentilavakuutuslomakkeeseen.

Lisäksi mahdollisesti tarvittavat rajoitukset (esim. silmälasit, pakollinen varavarjon automaattilaukaisin) merkitään hyppypäiväkirjaan. Koulutusorganisaatio voi tarpeen vaatiessa vaatia milloin tahansa hyppääjältä lääkärintodistuksen osoituksena tämän terveydentilasta.


